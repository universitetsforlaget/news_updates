<div class="newsArticle">
    <section class="header">
        <h1 class="articleTitle">Kommentar til Høyesteretts dom i Hurtigruten-saken om endringsoppsigelse</h1>
    </section>
    <section class="content">
        <div class="body">
            <div class="byline">
                <div class="byline__contributorInfo">
                    Av <cite><a href="/forfattere/jan-fougner">Jan Fougner</a>, partner i Wiersholm, Professor II, Handelshøyskolen BI.</cite>
                </div>
                <div class="byline__publicationDate">
                    <svg class="icon icon-dividerDot" width="6" height="6" viewBox="0 0 6 6">
                        <circle cx="164.75" cy="778.75" r="2.75" fill="#C2C0C2" fillrule="evenodd"
                            transform="translate(-162 -776)"></circle>
                    </svg>24. mai 2019 kl. 23:59
                </div>
            </div>
            <p>En overstyrmann i Hurtigruten ble sagt opp etter at han hadde planlagt for feil løp ved passering av Finnsnesrenna i
                Troms i tykk tåke. Oppsigelsen ble til rettssak og gikk helt til Høyesterett. I «<a
                    href="https://www.nrk.no/troms/hurtigruten-oppsigelse-var-uriktig-1.14091196">Hurtigrutesaken</a>» var det
                prinsipielle spørsmålet om det gjaldt en annen og lavere terskel for endringsoppsigelser enn for ordinære
                oppsigelser. Høyesterett traff sin avgjørelse <a href="https://lovdata.no/pro/avgjorelse/hr-2019-928-a">HR
                    2019-928-A</a> 15. mai. Dommen får betydning for arbeidsrett og er begynnelsen på en avgrensning av forskjellen
                på begrepet endringsoppsigelse og ordinær oppsigelse.</p>
            <h3>Om begrepet endringsoppsigelse</h3>
            <p>Fordi endringsoppsigelsesbegrepet er en oppfinnelse og ikke et begrep som følger av arbeidsmiljøloven, er det
                nødvendig først å si noe om hva begrepet egentlig betyr og hva som følger av det.</p>
            <p>Arbeidsmiljøloven bruker bare uttrykket "oppsigelse". Fordi ikke alle oppsigelser tar sikte på å avslutte
                arbeidsforholdet, men bare på å endre betingelsene for det, ble uttrykket "endringsoppsigelse" funnet opp. Det er
                usikkert hvem som først brukte uttrykket, men det ble en del av den praktiske, arbeidsrettslige talemåten på slutten
                av 1980-tallet.<a href="/forfattere/arne-fanebust"> Arne Fanebust </a>brukte det i sin bok <a
                    href="/fagbøker/oppsigelse-i-arbeidsforhold/5">Oppsigelse i arbeidsforhold</a>, og andre
                forfattere fulgte etter. Det fant raskt veien inn i domstolene, og i RG 1989 side 206 ble det benyttet for å
                beskrive situasjonen hvor en fiskeoppdrettsrøkter ble satt til produksjonsarbeid. Saken hadde mange likhetstrekk med
                den berømte saken fra RG 1934 side 86 om sveiseren som ble satt til gårdsarbeid og som ga støtet til Kristen
                Andersens "grunnpregstandard". Hadde Kristen Andersen tenkt på samme måte som på 1980-tallet, ville vi kunnet hatt
                begrepet "endringsoppsigelse" i vår språkbruk adskillig tidligere. Uttrykket ble uansett etter hvert innarbeidet i
                norsk arbeidsrettslig terminologi, riktignok slik at det opprinnelig beskrev omplasseringer som falt utenfor
                styringsretten, mens det først senere fikk sitt nåværende meningsinnhold.</p>
            <blockquote class="quote">
                <p>
                Høyesterett kom ikke overraskende til at oppsigelsen var saklig.
                </p>
            </blockquote>
            <p>Som vanlig er det Høyesterett som bestemmer rettsutviklingen. Høyesterett benyttet begrepet første gang i <a href="https://lovdata.no/pro/avgjorelse/hr-2000-1175">Rt. 2000
                s. 1689</a> for å beskrive at det "ikke (var) gitt en oppsigelse, men truffet et kommunalt vedtak om å endre
                arbeidstakerens arbeidsoppgaver, det lagmannsretten kaller en endringsoppsigelse". I <a href="https://lovdata.no/pro/avgjorelse/hr-2004-119-a">Rt. 2004 s. 76</a> anga Høyesterett
                i avsnitt 52 at en endring fra "fast stilling som allmennlærer til midlertidig stilling som faglærer" reelt sett
                måtte ses som en "endringsoppsigelse". Begge sakene gjaldt beslutninger om omplasseringer som falt utenfor rammen av
                styringsretten, men som likevel ikke var truffet innenfor rammen av lovens tvingende oppsigelsesregler. Høyesterett
                brukte det altså som en beskrivelse av en uhjemlet arbeidsgiverbeslutning.</p>
            <p>Et litt morsomt poeng er at sjefen for NHOs juridiske avdeling, advokat Erik Aagaard, og dermed gamle-sjefen til
                advokat Kurt Weltzien som prosederte Hurtigrutesaken, i<a
                    href="/tidsskrifter/arbeidsrett/2005/4/artikkel/aagaard"> en artikkel i 2005</a> forsøkte å
                få avskaffet begrepet som han mente var uklart, og dessuten et resultat av "åndelig latskap". Aagaard skulle ikke
                lykkes, men et oppspill til avklaring kom i forarbeidene til arbeidsmiljøloven av 2005, da <a
                    href="https://www.regjeringen.no/no/dokumenter/nou-2004-5/id384819/">Arbeidslivslovutvalget</a> reserverte
                begrepet for "oppsigelser av eksisterende stillinger kombinert med tilbud til de samme arbeidstakere om andre
                stillinger". Utvalget anga også den rettslige konsekvensen, nemlig ved at endringsoppsigelser "må behandles som
                formelle og reelle oppsigelser i den forstand at lovens saksbehandlingsregler og saklighetskrav kommer til
                anvendelse". Selv om utsagnet ikke ble fulgt opp i proposisjonen, sørget Høyesterett for formell avklaring gjennom
                <a href="https://lovdata.no/pro/avgjorelse/hr-2009-2181-a">Seinvakt-dommen</a> i Rt. 2009 s. 1465. Høyesterett
                forutsatte at endringsoppsigelser tar sikte på å videreføre arbeidsforholdet, men på nye betingelser, og anga i
                avsnitt 47 at endringsoppsigelser "må gjennomføres i samsvar med arbeidsmiljølovens oppsigelsesregler".</p>
            <p>Henvisningen til "oppsigelsesregler" innebærer at arbeidsmiljølovens materielle og prosessuelle regler må følges.
                Enkelt sagt må spørsmålet om endringsoppsigelse drøftes med den berørte, og det må foreligge "saklig grunn" for
                oppsigelsen etter <a href='/lov/2005-06-17-62/§15-7'>arbeidsmiljølovens § 15-7</a>. I Hurtigrutesaken i <a href="https://lovdata.no/pro/avgjorelse/hr-2019-928-a">HR-2019-928-A</a>
                 var altså hovedspørsmålet om det
                gjaldt en annen og lavere terskel for endringsoppsigelser.</p>
            <figure>
                <img src="https://s3.eu-central-1.amazonaws.com/juridika-news-images/kommentar-til-h%C3%B8yesteretts-dom-i-hurtigrute-saken.jpg"
                    alt="" />
                <figcaption>
                    <p>
                        DEGRADERT STYRMANN: Høyesterett har tatt stilling til en sak der en overstyrmann i Hurtigruten ble sagt opp etter å ha
                        planlagt feil løp for båten MS Finnmark (bildet). Dommen får betydning for endringsoppsigelse, skriver Jan Fougner.
                        Foto: Agurtxane Concellon / Hurtigruten
                    </p>
                </figcaption>
            </figure>
            <h3>Bakgrunnen for saken</h3>
            <p>En overstyrmann i Hurtigruten ble som forklart innledningsvis sagt opp etter at han hadde planlagt for feil løp ved
                passering av Finnsnesrenna i Troms i tykk tåke. Feilen ledet til at skipet berørte grunnen. Overstyrmannen hadde
                ikke på forhånd lagt inn ruteplan for passeringen, og navigeringen skjedde uten at radar eller kartmaskiner ble
                kontrollert for å fastslå skipets posisjon. Han hadde heller ikke kommunisert om rutevalget med førstestyrmannen,
                som var sammen med ham på brua.</p>
            <p>Etter hendelsen opprettet Hurtigruten en intern granskningsgruppe som ga en fremstilling av faktum og anga hva som
                etter deres syn var gjort feil. Hurtigruten sa deretter opp overstyrmannen fra stillingen og viste til at
                oppsigelsen skyldtes "mangelfull og feil bruk av navigasjonsinstrumenter, sviktende kommunikasjon og mangelfull
                planlegging". Samtidig fikk overstyrmannen tilbud om stilling som førstestyrmann i selskapet. Hurtigruten ønsket
                altså degradere overstyrmannen, og gjorde det gjennom bruk av endringsoppsigelse. Arbeidstaker takket ja til
                tilbudet, men tok forbehold om å reise sak om gyldigheten av oppsigelsen.</p>
            <p>Hurtigruten aksepterte forbeholdet, og i den etterfølgende saken for Nord-Troms tingrett ble Hurtigruten frifunnet.
                Hålogaland lagmannsrett kom derimot til motsatt resultat. <a
                    href="https://lovdata.no/pro/avgjorelse/lh-2017-178903">Avgjørelsen i Hålogoland lagmannsrett</a> fremstår som
                overraskende idet også lagmannsretten fant at overstyrmannens "avgjørende manøver i tett tåke og uten bruk av
                navigasjonshjelpemidler (var) hovedårsaken til at ulykken inntrådte". Da lagmannsretten likevel underkjente
                oppsigelsen, ble det tatt utgangspunkt i at vedkommende hadde arbeidet som overstyrmann i Hurtigruten i 20 år "uten
                at arbeidsgiver har reagert med arbeidsrettslige reaksjoner i form av formell kritikk, advarsler etc.".</p>
            <p>Argumentet om lang og tro tjeneste var altså et rent rimelighetshensyn som ikke hadde noe med den konkrete hendelsen
                å gjøre. Lagmannsretten la også vekt på at Hurtigruten ikke bare burde bygge på egne vurderinger, men skulle ha
                innhentet "risikovurderinger fra maritimt sakkyndige" og når arbeidsgiver ikke gjorde det, manglet "et forsvarlig
                avgjørelsesgrunnlag". Kravet om å bruke eksterne til å utrede sentrale sikkerhetsspørsmål knyttet til virksomhetens
                ordinære drift, fremstår som overraskende, og kan vanskelig sies å være forankret i arbeidsrettslige kilder. Tvert
                om har Høyesterett tidligere sterkt understreket at arbeidsgiver selv har ansvaret for sikkerheten, og selv kan
                bestemme nivået på dette innfor rammen av lovverket.</p>
            <p>Høyesterett kom ikke overraskende til at oppsigelsen var saklig og underkjente lagmannsrettens dom.</p>
            <blockquote class="quote">
                <p>Ikke bare grunnen til oppsigelsen, men også konsekvensen av oppsigelsen, har betydning</p>
            </blockquote>
            <p>Saken har mange likhetstrekk med avgjørelsen i <a href="https://lovdata.no/pro/avgjorelse/hr-2003-194-a">Rt. 2003 s.
                    1702</a> hvor en flyger i SAS ble sagt opp etter at han under flygningen hadde foretatt en rekke alvorlige brudd
                på flyselskapets sikkerhetsregler og senere unnlatt å innrette seg lojalt overfor arbeidsgivers korrektive tiltak. I
                saken la Høyesterett vekt på behovet for et høyt sikkerhetsnivå i flytrafikken og at arbeidsgiver "hadde rett til å
                setje ein tryggingsstandard for flygingane, også om denne skulle vere strengare enn det som følgjer av alminneleg
                norsk lovgiving".</p>
            <p>I Hurtigrutesaken la Høyesterett i avsnitt 115 vekt på at arbeidsgiver hadde det overordnede ansvaret for at reglene
                i skipssikkerhetsloven med forskrifter ble fulgt, og at selskapet skulle måtte sette sikkerhet først og kunne velge
                å sette høye krav i den sammenheng. Høyesterett la vekt på at overstyrmannen hadde en ledende posisjon hvor
                forventningene til hans adferd var høye, og da ulykken kom som følge av en rekke feil som skyldtes brudd på
                regelverket og dårlig skjønn, forelå det saklig grunn til oppsigelse.</p>
            <h3>Terskel for endringsoppsigelse</h3>
            <p>Når det gjelder spørsmålet om hvilken terskel som gjelder for endringsoppsigelse, diskuteres dette i avsnitt 44–50.
                Ikke overraskende var partene i saken uenige om terskelen; arbeidsgiver argumenterte for at terskelen for oppsigelse
                er lavere ved endringsoppsigelser enn ellers, mens arbeidstaker argumenterte for at en lavere terskel i praksis
                ville utvide arbeidsgivers styringsrett på arbeidstakers bekostning.</p>
            <p>Høyesterett sier ikke rett ut at terskelen er lavere, men det fremgår likevel av premissene lest i sammenheng at
                terskelen vil være lavere. Høyesterett peker ikke overraskende på at spørsmålet om oppsigelsens virkning inngår i
                den rimelighetsvurdering som må foretas i forbindelse med saklighetsprøvelsen.</p>
            <p>Sagt med andre ord; ikke bare grunnen til oppsigelsen, men også konsekvensen av oppsigelsen, har betydning for om
                oppsigelsen er saklig. Det følger direkte av ordlyden i arbeidsmiljølovens <a href='/lov/2005-06-17-62/§15-7'>§ 15-7</a> at ved avgjørelse av om en
                oppsigelse har saklig grunn i driftsinnskrenkning eller rasjonaliseringstiltak, skal det foretas en avveining mellom
                virksomhetens behov og de ulemper oppsigelsen påfører den enkelte arbeidstaker. En tilsvarende regel har Høyesterett
                utviklet også for oppsigelser som skyldes arbeidstakers eget forhold. Det er derfor helt sentralt å bedømme betydningen av forskjellen
                mellom oppsigelse som bringer ansettelsesforholdet til opphør og endringsoppsigelse som viderefører
                ansettelsesforholdet på nye vilkår.</p>
            <blockquote class="quote">
                <p>Saken (gir) ikke den brede avklaring mange hadde ventet på</p>
            </blockquote>
            <p>Høyesteretts utgangspunkt er at en endringsoppsigelse som innebærer fortsatt arbeid "vanligvis må sees som langt
                mindre drastisk" enn en regulær oppsigelse. Samtidig sier Høyesterett at betydningen av at arbeidstaker får
                fortsette i arbeidet, likevel vil kunne "variere med forholdene i den enkelte sak". I den forbindelse angir
                Høyesterett at omfanget av degraderingen vil ha betydning idet det pekes på at "innholdet i den nye stillingen
                sammenlignet med den gamle, vil være av betydning". Høyesterett konstaterer altså at terskelen er lavere, men angir
                fornuftig nok at det ikke kan sies noe absolutt eller generelt om hvor mye lavere terskelen kan eller bør være, idet
                det nødvendigvis vil avhenge av den enkelte endringsoppsigelsesbeslutning.</p>
            <h3>Konklusjon – «Fortsettelse følger». Ingen endelig avklaring</h3>
            <p>Terskelen ved endringsoppsigelser er som et alminnelig utgangspunkt lavere enn for regulære oppsigelser.</p>
            <p>Når Høyesterett samtid så tydelig fremhever betydningen av de konkrete omstendighetene, gir saken ikke den brede
                avklaring mange hadde ventet på.</p>
            <p>Det må derfor regnes med at det kommer en rekke nye slike saker for domstolene. Det henger særlig sammen med at
                Høyesterett i den nevnte <a href="https://lovdata.no/pro/avgjorelse/hr-2009-2181-a">Seinvakt-dommen</a> i Rt. 2009
                s. 1465 mer generelt pekte på at vilkårsendringer som ikke berører arbeidsoppgavene, men betingelsene for disse, må
                skje ved hjelp av nettopp endringsoppsigelser.</p>
            <p>Det er derfor all grunn til å vente at arbeidsgivere som ikke lykkes med å avtale vilkårsendringer, vil teste ut
                muligheten for å gjennomføre slike ensidige vilkårsendringer ved bruk av nettopp endringsoppsigelser.</p>
            <p>Skal Hurtigrutesaken sammenfattes i to ord, må det derfor bli: "fortsettelse følger".</p>
            <div style="flex: 0 0 18.75rem;">
                <div class="boxedText">
                <p>Les flere ekspertkommentarer til siste års viktige dommer i arbeidsretten:</p>
                <p>Tarjei Thorkildsens<a href="/innsikt/kommentar-til-høyesterettsdom-i-skanska-saken">
                        Kommentar til Høyesteretts dom i Skanska-saken</a></p>
                <p>Jan Fougners <a
                        href="/innsikt/kommentar-til-høyesteretts-dom-i-norwegian-air-saken">kommentar til
                        Høyesteretts dom i Norwegian Air-saken</a></p>
                <p>Martin Jetlunds <a
                        href="/innsikt/kommentar-til-høyesteretts-dom-om-arbeidstid-4-juni-reisetidssaken">kommentar
                        til Høyesteretts dom i Reisetidsaken</a></p>
            </div>
            <p>Les andre ekspertkommentarer på <a href="/innsikt">https://juridika.no/innsikt</a></p>
            <p>Del denne ekspertkommentaren:</p>
        </div>
    </section>
</div>