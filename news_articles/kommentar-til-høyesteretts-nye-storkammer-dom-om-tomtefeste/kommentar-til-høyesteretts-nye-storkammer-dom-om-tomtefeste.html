<div class="newsArticle">
  <section class="header">
    <h1 class="articleTitle">Kommentar til Høyesteretts storkammer-dom om tomtefeste 9. mai</h1>
    <h2 class="subtitle">Høyesterett legger ikke vekt på <q>hypotetisk lovgivervilje</q></h2>
    <figure>
      <img src="https://s3.eu-central-1.amazonaws.com/juridika-news-images/hr_om_nannestad.jpg" alt=""/>
      <figcaption>
        <p>
          STORKAMMER-SAK: I sin eneste storkammer-sak så langt i år, slo Høyesterett fast at tvillaus-avtale-kravet i den norske tomtefeste-retten ikke strider mot menneskerettighetenes eiendomsvern.
          Foto: Henrik Pryser Libell
        </p>
      </figcaption>
    </figure>
  </section>
  <section class="content">
    <div class="body">
      <div class="byline">
        Av <cite><a href="#">Christian Reusch, partner i Simonsen Vogt Wiig AS</a>
        <svg class="icon icon-dividerDot" width="6" height="6" viewBox="0 0 6 6">
          <circle cx="164.75" cy="778.75" r="2.75" fill="#C2C0C2" fillRule="evenodd" transform="translate(-162 -776)"/>
        </svg>24. mai 2018 kl. 12:00
        </div>
      <p class="leadParagraph">
        Dommen i Nannestad-saken utelukker ikke at tvilløst-vilkåret kan komme i strid med
        bortfesters vern etter EMK P1-1, men det er nærliggende å forstå dommen slik at det
        nok sjelden vil kunne være tilfellet. Rettskildemessig er antagelig det mest
        interessante ved dommen drøftelsen av synspunktet hypotetisk lovgivervilje, og
        klargjøringen av at det har meget begrenset rekkevidde og gjennomslagskraft.
        På tomtefesteområdet er dommen klargjørende ved at den tydeliggjør at lovteksten
        setter begrensninger som ikke lett lar seg fortolke bort selv under påvirkning av
        EMK P1-1. Lovgiver har nå vurdert og tatt stilling til hvilke endringer
        Lindheim-dommen foranlediget.
      </p>
      <p class="leadParagraph">
        Det skriver Christian Reusch i en kommentar til Høyesteretts dom om Oppregulering av
        festeavgift – vilkåret om tvillaus avtale for å oppregulere festeavgiften etter
        endringer i tomteverdi (HR-2018-865-S). Reusch er partner i Simonsen Vogt Wiig AS,
        tidligere advokat i Regjeringsadvokaten og forfatter av den kommende boken Ærede Rett.
      </p>
      <h3>Saken </h3>
      <p>
          Høyesterett i storkammer avsa 9. mai 2018 dom i sak mellom Nannestad
          kommune og Rådyrvegen borettslag (HR-2018-865-S). Tvisten gjaldt
          oppregulering av festeavgift. Spørsmålet var om kommunen kunne oppregulere
          festeavgiften slik at reguleringen gjenspeilte økning i festetomtenes
          markedsverdi. Kommunen fikk ikke medhold.
      </p>
      <h3>Sakens bakgrunn:</h3>
      <p>
          Nannestad kommune hadde på 1970-tallet festet grunn fra Opplysningsvesenets
          fond. Kommunen bortfestet området bl.a. til Rådyvergen borettslag. Etter
          fremfesteavtalen mellom kommunen og borettslaget var det fastsatt at
          festeavgiften kunne justeres hvert 10. år. Det var i avtalene ikke
          uttrykkelig gitt noen anvisning på etter hvilke kriterier oppregulering
          skulle skje. Det var et punkt i festeavtalen om "tvister" der det het at
          «Eventuelle tvister som måtte utspringe av denne festekontrakten avgjøres
          etter bestemmelser i lov om tomtefeste, som gjelder helt ut for denne
          kontrakt. ...» På det tidspunkt festekontrakten i saken ble inngått (i
          1996) ga bakgrunnsretten (tomtefesteloven av 1975) bortfester adgang til å
          kreve oppregulering basert på endringer i tomteverdi for nye
          festekontrakter (dette var annerledes for kontrakter som var inngått før
          1983).
      </p>
      <p>
        I festeforholdet mellom Opplysningsvesenets fond og kommunen ble
        festeavgiften etter hvert betydelig oppjustert. Kommunen ønsket å foreta en
        korresponderende økning i fremfesteforholdene.
      </p>
      <h3>
          Rettslig bakgrunn - lovreglene om oppregulering av festeavgiften og
          sentrale dommer
        </h3>
      <p>
        Tomtefesteloven har vært endret flere ganger etter at den nye loven fra
        1996 trådte i kraft i 2002. Rettsområdet har vist seg å være konfliktfylt.
      </p>
      <p>
        Oppreguleringsadgangen i Nannestad-saken var regulert av tomtefesteloven §
        15. Etter bestemmelsens første ledd kan oppregulering skje i henhold til
        endring i konsumprisindeksen (KPI). Etter § 15 annet ledd nr. 2 (slik den
        lød frem til den ble endret ved lov-2015-06-19-63) kunne bortfesteren kreve
        at festeavgiften ble oppregulert med mer enn endringen i KPI dersom det
        hadde tilstrekkelig grunnlag i den konkrete festeavtalen. Vilkåret for slik
        oppregulering er at det "tvillaust er avtalt". Bortfesteren kunne bare
        kreve slik oppregulering én gang, nemlig ved den første oppreguleringen
        etter at den nye tomtefesteloven trådte i kraft i 2002. Denne adgang til én
        oppregulering som kunne være høyere enn KPI-endringen ble gjerne omtalt som
        "engangsløftet". Siden bestemmelsen knyttet seg til første regulering etter
        at den nye loven trådte i kraft, hadde den karakter av å være en
        overgangsregel. Ved den siste endringen av tomtefesteloven ble regelen
        derfor flyttet fra § 15 annet ledd nr. 2 til overgangsreglene punkt II.5
        bokstav b.
      </p>
      <h3>Vilkåret om "tvillaust er avtalt"</h3>
      <p>
        Kravet til "tvillaust er avtalt" (heretter bare  <em>tvilløst-vilkåret) </em>og at engangsløftet bare gjaldt ved den første
        oppreguleringen etter 1. januar 2002, har reist flere tolkningsspørsmål.
        Det er gjennom en rekke høyesterettsdommer avklaret at tvilløst-vilkåret
        både innebærer at det må være tvilløst at partene har avtalt at
        oppregulering skal skje på annen måte enn etter KPI, og videre må det være
        tvilløst hva slags regulering avtalen går ut på. En avtale som for eksempel
        sa at "festeavgiften skal oppreguleres hvert 10. år, men KPI skal ikke
        danne grunnlag for oppreguleringen" ville ikke fylt dette doble
        tvilløst-kravet (og paradoksalt nok ville det da i eksemplet fulgt nettopp
        at oppregulering ville følge KPI). De største tolkningsproblemene synes å
        ha knyttet seg til avtaler med henvisning til at tvist om oppregulering
        skal avgjøres ved "skjønn", og der spørsmålet har vært om henvisningen til
        denne behandlingsmåten (rettslig skjønn) også innebar en henvisning til at
        oppregulering skulle skje etter endringer i markedsverdien. De sentrale
        dommer er Rt-2005-1202 (Falkum), Rt-2006-1547 (Hvaler II), Rt-2007-1697
        (Båtsvikdalen), Rt-2007-1706 (Bøvre), Rt-2008-306 (Strinda) og Rt-2010-577
        (Rygge). Tvilløst-vilkåret innebærer at det gjelder et strengere beviskrav
        enn vanlig sannsynlighetsovervekt.
      </p>
      <h3>Første regulering etter loven trådte i kraft 2002</h3>
      <p>
        Vilkåret om at det gjaldt første oppregulering etter at den nye loven
        trådte i kraft har også blitt behandlet i flere saker. Det er fastsatt i en
        del tomtefestekontrakter at oppregulering kan skje med relativt korte
        mellomrom (5 eller 10 år) for endringer i KPI og at eventuell full revisjon
        opp til markedsverdi kan skje etter et større antall år eller ved
        forlengelse av kontrakten. I Rt-2007-1706 (Bøvre) kom Høyesterett til at
        muligheten for engangsløft var tapt når det allerede var foretatt en
        oppregulering etter at den nye loven trådte ikraft, selv om den første
        reguleringen etter kontrakten selv var avgrenset til KPI-regulering. I
        praksis innebar det at bortfesteren ikke fikk noen glede av kontraktens
        bestemmelse om markedsverdiregulering på et senere tidspunkt. Denne
        fortolkningen ble bekreftet i Rt-2011-129 (Ringve) og i Rt-2013-705 (Rød
        gård). De to siste dommene viste likevel at det måtte trekkes en grense
        mellom reguleringer som skjedde med grunnlag i avtalen og reguleringer som
        skjedde med grunnlag i tomtefesteforskriften. For partene i
        kontraktsforholdet kunne nok denne grensen tidvis være subtil der begge
        grunnlag ledet til en oppregulering basert på endringen i KPI. Ved den
        enstemmige storkammerdommen i Rt-2015-421 (Grimstvedt) gikk Høyesterett
        uttrykkelig bort fra den tidligere fortolkningen av "første reguleringa" i
        § 15 annet ledd. Etter Høyesteretts nye fortolkning skulle bestemmelsen
        forstås slik at bortfesteren i medhold av § 15 annet ledd nr. 2 kan foreta
        én avtalebasert oppregulering av festeavgiften uansett om avgiften
        tidligere har vært justert en eller flere ganger på grunnlag av
        konsumprisindeksen.
      </p>
      <h3>Bakteppet fra Lindheim-saken</h3>
      <p>
        Et vektig argument da Høyesterett behandlet Grimstvedt-saken i 2015 var
        EMDs dom i <em>Lindheim-saken</em> (dom 12. juni 2012, EMD-2008-13221).
        <em>Lindheim</em> gjaldt bestemmelsen i tomtefesteloven § 33, som ved
        festetidens utløp ga fester rett til å kreve forlengelse av kontrakten på
        samme vilkår som tidligere. Ved forlengelse etter § 33 ville kontrakten bli
        tidsubestemt og løpe til den ble sagt opp av festeren eller til tomten ble
        innløst av festeren. Loven åpnet ingen mulighet for at bortfesteren kunne
        kreve festeavgiften oppregulert med mer enn endringen i KPI. EMD kom i
        dommen til at forlengelse på samme vilkår i Lindheim-saken krenket
        bortfesters rett til vern om eiendomsrett etter EMK tilleggsprotokoll 1
        artikkel 1 (EMK P1-1). EMD fant inngrepet i eiendomsretten disproporsjonalt
        med de formål forlengelsesreglene skulle ivareta. Det var en rekke faktorer
        EMD la vekt på i denne vurderingen, se dommen særlig avsnitt 128 – 134. En
        faktor var at festeavgiften var lav i forholdet til eiendomsverdi (0,25 %
        eller lavere). En annen faktor var at bortfesterne hadde en berettiget
        forventning om at festekontrakten ville utløpe når den avtalte
        festeperioden var gått. Forlengelse på samme vilkår har i et slikt
        perspektiv et ganske sterkt preg av påtvunget kontrahering, selv om det
        ikke formelt er tale om ekspropriasjon. En samlet vurdering av faktorene
        ledet til konklusjonen om krenkelse av P1-1.
      </p>
      <h3>Utredet festekontrakter</h3>
      <p>
        Det ble oppnevnt et offentlig utvalg som i NOU 2013: 11
        <em>Festekontrakter og folkerett</em> vurderte hvilke lovendringer
        Lindheim-dommen foranlediget. Utredningen ble fulgt opp gjennom Prop. 73 L
        (2014 – 2015) og lovvedtak 19. juni 2015 nr. 63 om endringer i
        tomtefesteloven. Ved forlengelse etter § 33 ble det gitt en ny regel om at
        bortfester vil ha rett til å kreve oppregulering av festeavgiften opp til 2
        % av tomtens markedsverdi. Se § 15, nytt fjerde ledd. Reglene om regulering
        av festeavgift i kontraktens løpetid ble ikke endret, bortsett fra den
        tekniske endring som er omtalt ovenfor, om at <em>engangsløftet</em> ble
        flyttet over fra § 15 annet ledd nr. 2 til lovens overgangsregler.
      </p>
      <p>
        Rt-2015-421 (Grimstvedt) gjaldt samme problemstilling som Rt-2007-1706
        (Bøvre). De interne norske rettskildene knyttet til reglene om
        engangsløftet kunne anføres til støtte både for det resultatet Høyesterett
        kom til i 2007 og i 2015. 2007-dommen bygget på en streng ordlysfortolkning
        av "første" regulering. 2015-dommen lar seg også godt forene med lovens
        ordlyd. Denne dommen tar imidlertid i større grad opp i seg hensynet til de
        formål lovens regler om engangsløftet var bærer av og lar dem få
        gjennomslag. Men ettersom Høyesterett fra tidligere hadde valgt å følge den
        strenge ordlydsfortolkningen måtte det noe spesielt til for å snu. For å
        bruke Høyesteretts egne ord (avsnitt 51): "Et klart prejudikat - som
        Bøvredommen - som også er fulgt opp i senere praksis, skal det mye til for
        å fravike." Høyesterett kom imidlertid til at EMDs dom i Lindheim hadde
        "endret det rettslige bildet på en avgjørende måte" (avsnitt 82). På den
        bakgrunn kom Høyesterett til at det var "klart best i samsvar med de hensyn
        som trekkes fram i Lindheimdommen, og som … er tillagt vekt i
        lovforarbeidene, å tolke bestemmelsen slik at bortfesteren i medhold av §
        15 andre ledd nr. 2 kan foreta én oppregulering av festeavgiften uansett om
        avgiften tidligere har vært justert en eller flere ganger på grunnlag av
        konsumprisindeksen. Den lovtolking som tidligere er lagt til grunn, kan
        derfor ikke lenger opprettholdes" (avsnitt 83).
      </p>
      <p>
        Det er en nær indre sammenheng mellom tomtefestelovens regler om
        festeavgift, regulering av festeavgiften, forlengelse og innløsning.
        Rt-2015-421 viste at Lindheim-dommen var av relevans også utenfor det den
        saken direkte hadde gjeldt, nemlig forlengelse på samme vilkår. Det var
        ikke overraskende. Som det har blitt uttrykt: I Rt-2015-421 tok Høyesterett
        Lindheim-dommen hjem. Men det fremsto som mer åpent hvilket gjennomslag og
        betydning Lindheim-dommen ville få på andre områder. I storkammerdommen i
        HR-2016-304-S vurderte Høyesterett reglene om innløsningsvederlag etter
        tomtefesteloven § 37 mot EMK P1-1 og Lindheim-dommen. Høyesterett kom
        enstemmig til at reglene om innløsningsvederlag ikke var i strid med EMK
        P1-1.
      </p>
      <h3>Omkampen om tvilløst-vilkåret</h3>
      <p>
        Bortfesterne som i Rt-2006-1547 (Hvaler II) hadde måttet tåle at
        festeavgiften bare kunne oppreguleres i samsvar med endringen i KPI, anla i
        kjølvannet av Lindheim-dommen et erstatningssøksmål mot staten. Det ble i
        erstatningssaken anført at "tvillaust-kravet" hadde grepet inn i vernet om
        deres eiendomsrett. Foruten dette vilkåret ville de med hjemmel i
        festeavtalen hatt rett til å oppregulere festeavgiften i samsvar med
        endringen av tomtens markedsverdi, anførte de. Staten bestred at de
        avtalemessig ville hatt rett til det. Uansett bestred staten at
        tvilløst-vilkåret ledet til noen krenkelse av P1-1. Erstatningssaken kom
        til storkammerbehandling i Høyesterett. Ved kjennelsen i HR-2016-2195-S ble
        saken avvist. Flertallet på åtte dommere fant at erstatningssøksmålet mot
        staten måtte avvises. Det var etter flertallet syn tale om en omkamp om
        riktigheten av 2006-dommen, og saken var derfor reist i anledning av en
        rettslig avgjørelse i strid med domstolloven § 200 tredje ledd. Et
        mindretall på tre mente at saken kunne fremmes til realitetsbehandling.
        Mindretallet mente videre at tvilløst-vilkåret innebar at bortfesterne var
        fratatt adgang til oppregulering i strid med EMK P1-1. Flertallet uttalte
        seg ikke om dette materielle spørsmålet.
      </p>
      <p>
        Mindretallets uttalelser om det materielle spørsmålet – forholdet mellom
        tvilløst-vilkåret og EMK P1-1 – kunne skape uklarhet. Kunne partene i
        tomtefesteforhold nå forholde seg til lovens regler om på hvilke vilkår det
        var adgang til å oppregulere med noe annet og mer enn endringer i
        konsumprisindeksen? Eller ga Lindheim-dommen føringer for at en måtte se
        bort fra tvilløst-vilkåret slik at det ville være tilstrekkelig med
        sannsynlighetsovervekt for at partene hadde avtalt noe annet? Dette var det
        rettslige bakteppet da Nannestad-saken kom til Høyesterett.
      </p>
      <h3>Partenes anførsler for Høyesterett</h3>
      <p>
        Nannestad kommune anførte at festeavtalen etter alminnelige avtalerettslige
        tolkningsprinsipper ga anvisning på at bortfester kunne kreve oppregulering
        av festeavgiften basert på endring i tomteverdien. Tvilløst-vilkåret ledet
        imidlertid til at kommunen ble forhindret fra å foreta slik oppregulering.
        Kommunen hadde for tidligere instanser anført at kommunens rettigheter
        etter EMK P1-1 derved ble krenket. For Høyesterett erkjente imidlertid
        kommunen at den – som offentlig organ – ikke var vernet av konvensjonens
        regler. Derimot anførte kommunen at den måtte bli behandlet på linje med
        private bortfestere. Og videre anførte kommunen at det for private
        bortfestere ville innebære en krenkelse av EMK P1-1 å holde fast ved
        tvilløst-vilkåret. Her støttet kommunen seg i hovedsak på mindretallets
        votum fra HR-2016-2195-S.
      </p>
      <p>
        Rådyrvegen borettslag anførte prinsipalt at en riktig tolkning av
        kontrakten ikke ga anvisning på tomteverdiregulering. Kommunen er ikke
        rettighetssubjekt etter EMK og kan heller ikke indirekte oppnå slik status
        ved å argumentere med likebehandling med eventuelle private bortfestere i
        tilsvarende situasjon. Uansett ville det ikke innebære noen krenkelse av
        EMK P1-1 om vilkåret om tvillaust avtalt forhindret tomteverdiregulering i
        kontraktens løpetid. Ved eventuell forlengelse ville kommunen etter den nye
        § 15 fjerde ledd kunne kreve oppregulering beregnet etter tomteverdi.
      </p>
      <p>
        Staten v/Justisdepartementet ga innlegg i saken i medhold av tvisteloven §
        30-13. Staten sluttet seg til borettslagets anførsler og utdypet dem særlig
        for konstitusjonelle deler og for forholdet til folkeretten.
      </p>
      <h3>Høyesteretts resultat og begrunnelse</h3>
      <p>
        Høyesterett begynte med å fastslå at en kommune ikke er et
        rettighetssubjekt etter EMK (dommen avsnitt 49). Denne konklusjonen synes
        helt sikker og foranlediget ingen lang drøftelse. Det ble vist til EMDs dom
        7. juni 2001 <em>Danderyds kommun mot Sverige. </em>Et avgjørende kriterium
        der var om organet "exercise public functions, notwithstanding the extent
        of their autonomy vis-à-vis the central organs". Det taler for at
        konklusjonen måtte blitt den samme om det for eksempel hadde vært tale om
        et interkommunalt selskap som hadde ivaretatt forvaltningsoppgaver. Det lå
        utenfor saken å uttrykke noe mer om grensedragningen.
      </p>
      <h3>Nannestad tapte argumentet om beskyttelse</h3>
      <p>
        Argumentet om at EMK P1-1 ville bli krenket synes å ha vært et
        hovedargument for kommunen da saken ble behandlet i lagmannsretten. Når det
        ikke ble opprettholdt for Høyesterett var det i stedet en mer komplisert
        argumentasjonslinje kommunen baserte sitt krav på. Høyesterett sammenfattet
        argumentet slik (avsnitt 51):
      </p>
      <p>
        "dersom tvillaust-kravet, slik det så langt har vært fortolket, systematisk
        fører til krenkelser av EMK P1-1 for private bortfestere, må det vurderes
        om presumpsjonsprinsippet kan gi grunnlag for en generelt endret tolkning
        av loven, som så igjen ville kunne få konsekvenser også for offentlige
        bortfestere."
      </p>
      <p>
        Det sier nesten seg selv at det skal mye til før en kan vinne frem med et
        så indirekte resonnement. Og Høyesterett kom da også til at det ikke kunne
        føre frem.
      </p>
      <h3>Tilsidesettelse ville vært contra legem</h3>
      <p>
        For det første pekte Høyesterett på (avsnitt 55) at det var en vesentlig
        forskjell mellom rettskildebildet knyttet til tvilløst-vilkåret og det som
        hadde vært situasjonen i <em>Grimstvedt</em> for vilkåret om første
        regulering. Vilkåret om "tvillaust er avtalt" fremgår av lovteksten selv og
        av lovforarbeidene fremgår at hele hensikten var å oppstille et strengt
        beviskrav. Dette er befestet i en rekke senere høyesterettsdommer. Noe
        særlig rom for en endret fortolkning av "tvillaust"-vilkåret er det ikke i
        lovteksten. I <em>Grimstvedt</em> var som tidligere nevnt situasjonen at
        det interne, norske rettskildebildet like gjerne kunne ledet til motsatt
        konklusjon ved fortolkningen av "første regulering".
      </p>
      <p>
        En ren tilsidesettelse av vilkåret "tvillaust er avtalt" ville være en
        fortolkning <em>contra legem</em>.
      </p>
      <p>
        Høyesterett fremholdt videre at et beviskrav i seg selv ikke kan utgjøre en
        krenkelse av EMK P1-1 (avsnitt 58). Det er resultat av beviskravet som
        eventuelt må holdes opp mot konvensjonsbestemmelsen. Høyesterett bemerket
        til dette at det
        <em>
          uten videre er klart at beviskravet ikke systematisk vil føre til
          krenkelser
        </em>
        av EMK P1-1. Dette er noe andre toner enn mindretallet fra
        storkammeravgjørelsen i HR-2016-2195-S. Mer om det nedenfor. Blant annet,
        sa Høyesterett, vil det nærmest følge av seg selv at beviskravet ikke vil
        være et uforholdsmessig inngrep der det er kort tid igjen av festeperioden
        etter den aktuelle kontrakten.
      </p>
      <p>
        Når Høyesterett kom til at det ikke var grunn til systematisk å anse at
        tvilløst-vilkåret ville være i strid med EMK P1-1, var det heller ikke noe
        særlig igjen av kommunens argument om at presumsjonsprinsippet tilsa en
        bortfortolkning av vilkåret, som også ville kunne komme kommunen og andre
        offentlige organer til gode.
      </p>
      <p>
        Kommunens argument var at tomtefestelovens forarbeider viser at en har
        ønsket å sidestille private og offentlige bortfestere. Ut fra en hypotetisk
        lovgivervilje måtte en derfor gå ut fra at en endret fortolkning overfor
        private bortfestere også måtte komme offentlige bortfestere til gode. Det
        finnes ett eksempel i Høyesteretts praksis der en har lagt vekt på en slik
        hypotetisk lovgivervilje for å endre en fortolkning i strid med lovens
        ordlyd. Det er Rt-2009-1118, som gjaldt ankenektelse i sivile saker.
        Høyesterett avviste at det var grunnlag for en tilsvarende tilnærming i
        denne saken (avsnitt 62 – 63).
      </p>
      <p>
        Høyesterett synes for øvrig heller ikke helt overbevist av kommunens
        utlegning av lovforarbeidene. Etter Høyesteretts syn var det snarere slik
        at de passasjer kommunen hadde vist til underbygget at festerne skulle ha
        samme vern enten det var tale om private eller offentlige bortfestere.
        Poenget var ikke at offentlige bortfestere prinsipielt skulle stilles like
        sterkt som private bortfestere (avsnitt 67).
      </p>
      <h3>Vurdering og refleksjoner: Klar dom</h3>
      <p>
        Høyesteretts avgjørelse virker veldig klar. Da det ble avklaret – og
        erkjent av kommunen – at kommunen ikke var vernet av EMK P1-1, synes det
        meste av substans i saken å være borte. At en kommune ikke er vernet av EMK
        P1-1 løser imidlertid ikke alle spørsmål i tilknytning til offentlige
        bortfestere. For Opplysningsvesenets fond gir Grunnloven § 116 føringer,
        jf. Rt-2010-535 (P). For offentlig bortfeste organisert gjennom private
        selskapsformer (typisk aksjeselskap) vil selskapet kunne ha vern etter EMK
        P1-1, selv om ikke selskapseieren har det.
      </p>
      <p>
        At kommunen som fremfester endte opp med en situasjon der kommunen måtte
        betale høyere festeavgift enn den kunne innkreve i fremfesteforholdet, er
        ikke noe særsyn. Se for eksempel den tidligere avgjørelsen Rt-2015-1180
        (Våle prestegård) som viser at slike situasjoner kan inntre. Det er en
        logisk og nærliggende følge av at kommunen som mellomliggende ledd ikke
        nyter godt av de særlige reglene til vern om private som fester tomt til
        bolig eller fritidsbolig.
      </p>
      <h3>Hypotetisk lovgivervilje har lite å si</h3>
      <p>
        <em>Rettskildemessig</em>
        er antagelig det mest interessante ved dommen drøftelsen av synspunktet
        hypotetisk lovgivervilje, og klargjøringen av at det har meget begrenset
        rekkevidde og gjennomslagskraft.
      </p>
      <p>
        På <em>tomtefesteområdet</em> er dommen klargjørende ved at den tydeliggjør
        at lovteksten setter begrensninger som ikke lett lar seg fortolke bort selv
        under påvirkning av EMK P1-1. Særlig gjelder det etter lovendringene som
        ble vedtatt i 2015, som oppfølgning av Lindheimdommen. Lovgiver har nå
        vurdert og tatt stilling til hvilke endringer Lindheim-dommen foranlediget.
        Denne lovgivervurderingen vil inngå som et viktig og tungtveiende moment
        ved vurdering av forholdet til konvensjonens eiendomsvern. Når det nå er
        gitt egne regler om forhøyelse av festeavgift beregnet etter tomteverdien
        ved forlengelse, jf. § 15 fjerde ledd, er det antagelig en høy terskel for
        å anse at begrensninger på oppreguleringsadgangen i kontraktens egen,
        avtalte løpetid skal tilsidesettes som stridende mot EMK P1-1. Som nevnt
        ovenfor anså et mindretall på tre dommere i HR-2016-2195-S at
        tvilløst-vilkåret i den saken ville innebære en krenkelse av bortfesters
        rettigheter etter EMK P1-1. Saksforholdet lå riktignok en del annerledes an
        enn i Nannestad-saken. Etter min vurdering gir de generelle uttalelsene om
        EMK P1-1 og tvilløst-vilkåret Nannestad-saken likevel grunnlag for å
        nedtone den usikkerheten om tvilløst-vilkårets forhold til EMK P1-1 som
        mindretallets uttalelser i HR-2016-2195-S skapte.
      </p>
      <h3>Utelukker ikke – men terskel hevet</h3>
      <p>
        Dommen i Nannestad-saken utelukker ikke at det i enkelte tilfeller vil
        kunne være slik at tvilløst-vilkåret leder til resultater som er i strid
        med bortfesters vern etter EMK P1-1. Men det er nærliggende å forstå dommen
        slik at det nok sjelden vil kunne være tilfellet.
      </p>
      <p>
        Dommen viser også at Grimstvedt-saken representer et meget spesielt
        tilfelle. Det var ikke bare en økonomisk sammenligning med Lindheim-dommen
        som ledet til resultatet. Høyesterett fremholdt i avsnitt 56 – 57 følgende:
      </p>
      <p>
        I Grimstvedtsaken, som for øvrig ikke gjaldt en offentlig bortfester, fant
        Høyesterett at den tidligere lovtolkning ville gjøre forholdet til EMK P
        1-1 problematisk, og at engangsløftet var nødvendig for at lovens ordning
        samlet sett skulle innebære en slik balansering av interessene som EMD
        legger stor vekt på. Jeg forstår da dommen slik at den nye tolkningen av
        lovens vilkår for å kunne oppregulere etter tomtepris, ble valgt for å
        unngå mulig systematisk krenkelse av EMK P 1-1.Det ble i dommen videre lagt
        til grunn at den tidligere tolkningen førte til ulike løsninger for
        tomtefestere, selv om forskjellene i deres avtaleforhold og omstendighetene
        ellers ikke kunne begrunne dette på en tilfredsstillende måte.
      </p>
      <h3>Lite å analogisere</h3>
      <p>
        Disse spesielle og sammensatte forholdene gjør at det er lite rom for å
        analogisere fra den dommen.
      </p>
      <p>
        Rekkevidden av Lindheim-dommen synes gjennom lovendringene i 2015 og de
        etterfølgende storkammerdommene fra Høyesterett i HR-2016-304-S,
        HR-2016-2195-S og HR-2018-865-S nå rimelig godt avklaret. Det er imidlertid
        noen særspørsmål som gjenstår. Et slikt gjelder holdbarheten av "taket" for
        oppregulering av eldre festekontrakter som er 9000 kr/kvadratmeter
        (indeksjustert fra 2002). Et annet er at dette "taket" er uavhengig av
        antall boenheter. Det kan medføre at markedsverdien kan bli veldig høy uten
        at det er noe rom for at bortfester får en rimelig andel av verdien. Hvor
        langt de generelle bemerkninger i lovforarbeidene om balansering av partens
        interesser vil treffe i en slik situasjon synes ikke helt gitt. Et tredje
        problem knytter seg til festeforhold som har blitt oppregulert etter
        lovendringen i 2002, men der bortfester foretok en mer forsiktig økning enn
        justering etter full tomteverdiendring. Loven på den tiden ville åpnet for
        å gradvis opptrapping, men denne muligheten ble stengt fra 2004.
      </p>
      <p>
        Det har vært mange plenums- og storkammersaker i Høyesterett de siste 11
        årene. En kan jo håpe at rettsområdet nå er i ferd med å falle til ro. Men
        det er jo mulig at fantasien ikke strekker til.
      </p>
    </div>
  </section>
</div>
