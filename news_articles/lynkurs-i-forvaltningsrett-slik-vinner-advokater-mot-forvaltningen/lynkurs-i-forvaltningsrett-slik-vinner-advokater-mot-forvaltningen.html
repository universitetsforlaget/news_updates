<div class="newsArticle">
    <section class="header">
        <h1 class="articleTitle">Lynkurs i Forvaltningsrett: Slik vinner advokater mot forvaltningen</h1>
        <figure>
            <img src="https://s3.eu-central-1.amazonaws.com/juridika-news-images/lynkurs-i-forvaltningsrett-slik-vinner-advokater-mot-forvaltningen.jpg"
                alt="" />
            <figcaption>
                <p>
                    BILLEDTEKST: Høyesteretts dom i «travkusk-saken» HR-2019-273-A kan bli viktig for advokater som
                    fører sak mot det offentlige. Illustrasjon fra hesteløp. Foto: Istockphoto/Funky-data
                </p>
            </figcaption>
        </figure>
    </section>
    <section class="content">
        <div class="body">
            <div class="byline">
                <div class="byline__contributorInfo">
                    Av <cite>Marie Isaksen</cite> og <cite><a
                            href="mailto:henrik.pryser.libell@universitetsforlaget.no">Henrik Pryser Libell</a>,
                        nyhetsredaktør Juridika.</cite>
                </div>
                <div class="byline__publicationDate">
                    <svg class="icon icon-dividerDot" width="6" height="6" viewBox="0 0 6 6">
                        <circle cx="164.75" cy="778.75" r="2.75" fill="#C2C0C2" fillrule="evenodd"
                            transform="translate(-162 -776)"></circle>
                    </svg>20. mai 2019 kl. 23:59
                </div>
            </div>
            <p class="leadParagraph">
                – Mange advokater taper saker mot det offentlige fordi de ikke prosederer på saksbehandlingsfeil.
                Offentlige jurister bør forsvare seg med skjønn. Les råd fra Wiersholm-partner Stephan Jervell og siste
                års nytt fra domstolpraksis på forvaltningsrett.
            </p>
            <p>
                For noen år siden tok Wiersholm en pro bono-sak om boplikten for gårdsbruk til Høyesterett. Klienten
                hadde tapt i
                alle instanser.
            </p>
            <p>
                – Men det var fordi man i for stor grad hadde utfordret landbruksforvaltningens skjønn, forteller
                <a href="https://www.wiersholm.no/people/CV?initials=slj">
                Stephan Jervell</a>, mangeårig partner i Wiersholm og spesialist på forvaltningsrett. Wiersholm vant pro bono-saken sin i
                Høyesterett
                etter å ha argumentert på saksbehandling, feil i faktum og feil i utøvelsen av skjønn.
            </p>
            <p>
                Jervell er tidligere utreder ved Stortinget og advokat hos Regjeringsadvokaten, men har vært
                privatpraktiserende i
                19 år Han har ført mange saker mot forvaltningen.
            </p>
            <p>
                – Advokater som skal forsvare bedrifter eller enkeltpersoner mot vedtak fra kommune og stat prosederer
                altfor ofte
                på forvaltningens skjønn. Men da trekker domstolene seg raskt tilbake. Du har bedre vinnersjanser om du
                prosederer
                på saksbehandlingsfeil og feil i faktum, sa Jervell til et stappfullt <a
                    href="https://www.jus.no/fagomraader/forvaltningsrett-og-statsrett/">forvaltningsrettskurs ved
                    Juristenes
                    Utdanningssenter</a> (JUS) i våres. Han la til Erik Boes bok
                <a href='/fagbøker/forsvarlig-forvaltning/1'>
                    Forsvarlig forvaltning
                </a>
                var nyttig lesing for alle advokater som skal angripe forvaltningsvedtak.
            </p>
            <h3>
                Heller saksbehandlingsfeil enn menneskerettsbrudd
            </h3>
            <p>
                Jussprofessor ved Universitetet i Tromsø,
                <a href="https://en.uit.no/om/enhet/ansatte/person?p_document_id=43610&amp;p_dimension_id=88177">Markus Hoel Lie</a>, er enig.
            </p>
            <p>
                – I et ugyldighetssøksmål mot stat og kommune gjelder det å rette oppmerksomheten mot saksbehandling og
                lovgrunnlag,
                ikke skjønnsutøvelse. Ikke minst kan advokater gå glipp av muligheter i saker som kun prosederes på
                brudd på
                Grunnloven og EMK. Man risikerer overse sakens forvaltningsrettslige aspekter, bekrefter Hoel Lie.
            </p>
            <p>
                Han trekker frem den mye medieomtalte
                <a href="https://www.nrk.no/finnmark/xl/med-vidda-som-slagmark-1.14387023">
                    saken om tvangsreduksjon av reinsdyr,
                </a>
                <a
                    href="https://www.domstol.no/globalassets/upload/hret/avgjorelser/2017/avgjorelser-desember-2017/sak-nr.-2017-981.pdf%252520som">
                    HR-2017-2428
                </a>
                , som eksempel. Staten vant saken mot en reineier som mente tvangsslakting av deler av flokken var brudd
                på EMK.
            </p>
            <p>
                – Jeg skal være forsiktig med å si at saken ville fått et annet utfall dersom det var prosedert på
                saksbehandlingsfeil, men det generelle poenget er at det normalt er høyere terskel for å sette til side
                vedtak fordi
                det bryter med Grunnloven, EMK og andre konvensjonsforpliktelser enn fordi det bryter med
                forvaltningsrettslige
                regler, sier Hoel Lie.
            </p>
            <h3>
                Økende interesse for forvaltningsrett
            </h3>
            <p>
                Men samme kunnskap advokatene kan bruke til “angrep”, kan offentlige jurister bruke til forsvar.
            </p>
            <p>
                – Klarer de å presse en sak i retten til å handle om det offentliges skjønn i stedet for saksbehandling,
                blir den
                vanskeligere for domstolene å overprøve.
            </p>
            <p>
                Juristenes Utdanningssenter (JUS) opplever sterkt økende interesse for forvaltningsrett, både blant
                advokater og
                jurister ansatt i stat og kommune. JUS tilbyr kurs i kommuneloven, offentlighetsloven og
                <a href="https://www.jus.no/kurs-og-opplaering/frokostkurs-en-gjennomgang-av-ny-forvaltningslov/">utvalgsforslaget til ny forvaltningslov</a>.
            </p>
            <p>
                Mange av kursene har for tiden ventelister.
            </p>
            <p>
                – I 2018 så vi store bevegelser i offentlig rett med utkast til ny forvaltningslov, ny kommunelov og
                endringer i
                offentighetsoven, sier jurist Gulsum Koc i JUS.
            </p>
            <h3>
                Høyesterett vil holde byråkratiet i ørene
            </h3>
            <p>
                Også Høyesterett utviser en vedvarende høy interesse for saker fra forvaltningen. Hele tolv prosent av
                sivile
                ankesaker ble tatt opp til behandling i Høyesterett i 2018, ifølge Jervells opptelling.
            </p>
            <p>
                – Bak dette ligger nok blant annet at domstolene totalt får færre næringssaker når så mange saker går
                til voldgift,
                men først og fremst skyldes det nok Høyesteretts ide om at å holde kontroll med det offentlige, sier
                Wiersholm-advokaten.
            </p>
            <p>
                Det siste året har Høyesterett kommet med
            </p>
            <ul>
                <li>
                    Prejudikat om likebehandling av skattesaker, HR-2019-273-A (Travkusk-saken).
                </li>
                <li>
                    Avklaring om kommuners erstatningsansvar for uheldige konsekvenser av saksbehandling,
                    <a href="https://lovdata.no/pro/avgjorelse/hr-2018-2388-a">
                        HR-2018-2388-A
                    </a>
                    .
                </li>
                <li>
                    Dom som testet hjemmelen for inngrep etter sikkerhetsloven, HR-2018-1907-A.
                </li>
                <li>
                    Dom i Gassled-saken, HR-2018-1258-A, om nye tariffer for transport av gass.
                </li>
            </ul>
            <p>
                Dessuten er det lagt frem forslag til ny forvaltningslov, det er vedtatt ny kommunelov som trer i kraft til høst 2019,
                og GDPR har fått betydning for Offentlighetsloven. Sivilombudsmannen har avklart hvor stor vekt det kan legges på
                lokalt selvstyre i saker med sterke nasjonale interesser i «Hubro-saken». Her er en punkt for punkt-gjennomgang for deg
                som vil oppdateres:
            </p>
            <h3>Lovarbeid</h3>
            <h4>
                Forvaltningslov – utvalgsrapport
            </h4>
            <p>
                14. mars kom utredningen om ny forvaltningslov, <a href='https://www.regjeringen.no/no/dokumenter/nou-2019-5/id2632006/'>NOU 2019: 5</a>, Ny forvaltningslov. Justis- og
                beredskapsdepartementet
                skal behandle denne. Lovproposisjonen er ventet våren 2021.
            </p>
            <h4>
                Kommunelov 2019
            </h4>
            <p>
                Til høsten trer deler av den nye kommuneloven i kraft. Loven blir kommunenes «grunnlov», den lovfester
                det kommunale
                selvstyret formelt og bringer blant annet nye definisjoner av «folkevalgt», utvidet innsynsrett for alle
                ferdigstilte dokumenter, inkludert saksforberedende og interne dokumenter, innfører tittelen
                kommunedirektør,
                skiller reglene om habilitet i bestemmelser for ansatte fra regler for folkevalgte, innfører nye
                paragrafer om
                forholdet mellom kommune lov og særlov og ny beregning av selvkost. En rad forskrifter som utdyper loven
                er ventet i
                juni og august.
            </p>
            <h4>
                GDPR vs. innsynsrett
            </h4>
            <p>
                Det er ventet endringer i Offentleglova og innsynsretten som følge av
                <a href="https://juridika.no/innsikt/lynkurs-nytt-i-personvernretten">GDPR og ny personopplysningslov</a>.
            </p>
            <h3>
                Rettspraksis
            </h3>
            <h4>
                Travsport-saken
                <a
                    href="https://www.domstol.no/globalassets/upload/hret/avgjorelser/2019/februar-2019/hr-2019-273-a.pdf">HR-2019-273-A</a>: Prejudikat. Likebehandling i alle skattesaker
            </h4>
            <p>
                Travsport-saken stadfester en tidligere høyesterettsdom om at likebehandlingsprinsippet også gjelder for
                rettsanvendelse. Dommen er således et prejudikat.
            </p>
            <p>
                <a
                    href="https://www.domstol.no/globalassets/upload/hret/avgjorelser/2019/februar-2019/hr-2019-273-a.pdf">HR-2019-273-A</a> gjaldt gyldigheten av vedtak i Klagenemnda for merverdiavgift. En travkusk ble etterberegnet for
                utgående
                merverdiavgift. Spørsmålet var om såkalte oppsittpenger (start-penger, penger man får for å være med) og
                premieandeler til kuskene utgjør avgiftspliktig omsetning. Skattemyndighetene fant i 2001 at startpenger
                i hesteløp
                i 2001 var avgiftspliktig omsetning, men regelverket om premiepenger var uklart.
            </p>
            <p>
                Travkusken stilte i om lag 900–1400 travløp hvert år og mottok kr. 400,- i oppsittpenger pr. løp. Vedtak
                fra
                skattekontoret og Klagenemnda for MVA om at oppsitt- og premiepenger var avgiftspliktig ble funnet
                ugyldig av
                tingretten, men gyldig i lagmannsretten. Spørsmålet for Høyesterett var om det forelå avgiftspliktig
                omsetning etter
                mval. § 3-1 første ledd, jfr. § 1-3 første ledd.
            </p>
            <p>
                Høyesterett fant at det rettslige utgangspunktet – basert på forvaltningspraksis – var at startpenger
                var
                avgiftspliktig, men denne kusken var første som var blitt etterberegnet selv om kusken hadde fulgt samme
                praksis som
                alle andre i bransjen.
            </p>
            <p>
                Det interessante for forvaltningsretten er at Høyesterett kommer med en prinsipiell uttalelse om
                rettsanvendelsesskjønn og forskjellsbehandling.
            </p>
            <p>
                – Dommen slår fast at det gjelder et likhetsprinsipp også for rettsanvendelsesskjønn. Det er veldig
                viktig. Men det
                er noe uklart hvordan dette prinsippet skal utøves, sier Jervell.
            </p>
            <h4>
                2 Godsterminaldommen
                <a
                    href="https://lovdata.no/pro/%2523document/HRSIV/avgjorelse/hr-2018-2388-a?searchResultContext=1379&amp;rowNumber=1&amp;totalHits=4%2525C2%2525A0%252520Kunne%252520en%252520kommune%252520bli%252520erstatningsansvarlig%252520for%252520en%252520om">HR-2018-2388-A</a>: Kommune erstatningsansvarlig for regulering
            </h4>
            <p>
                Kan en kommune bli erstatningsansvarlig for en omregulering som senere viser seg unødvendig? Høyesterett
                svarte nei.
            </p>
            <p>
                – En annen konklusjon ville fått store konsekvenser for all saksbehandling i alle kommuner, sier
                Jervell;
            </p>
            <p>
                – Det ville blitt håpløst om ikke Sandnes hadde fått medhold.
            </p>
            <p>
                Høyesterett overprøvde lagmannsretten, som hadde dømt i favør av et ektepar som klaget på kommunen.
                Paret hadde en
                enebolig i Sandnes nær Sørlandsbanen, og Jernbaneverket planla en enorm godsterminal på naboeiendommen.
                Sandnes
                kommune regulerte tomten fra bolig til næring på basis av opprinnelige planer med løfte om å regulere
                det tilbake.
            </p>
            <p>
                Høyesterett kom til at rådighetsreguleringer ikke utløste erstatning fra kommunen, jf. strandlovdommen
                (Rt. 1970
                s.67), blant annet da det ikke forelå feil og forsømmelser fra kommunen, og at hva Sandnes gjorde, var
                forsvarlig
                skjønnsutøvelse da de gjorde det.
            </p>
            <h4>
                <a
                    href="https://lovdata.no/pro/%2523document/HRSIV/avgjorelse/hr-2018-391-a?searchResultContext=1388&amp;rowNumber=1&amp;totalHits=9">HR-2018-391-A</a>: Guernsey-dommen – Domstolenes prøvingsrett vs forvaltningens skjønn
            </h4>
            <p>
                – Denne dommen er interessant fordi den setter en grense for hvor langt domstolene kan gå i å overprøve
                forvaltningens skjønn. Vi ser en endring i domstolens prøvingsrett,sier Jervell.
            </p>
            <p>
                Guernsey-saken handlet om norske aksjeselskaper som hadde investert i såkalte pprivate equity-fonds
                (fond som kjøper
                opp selskaper for å selge dem videre hvis de klarer å gjøre dem mer verdifulle) registrert på Guernsey.
                Spørsmålet
                var om disse var undergitt såkalt deltakerligning etter
                <a href="https://lovdata.no/pro/%2523reference/lov/1999-03-26-14/%252525C2%252525A710-41">skatteloven § 10-41</a>, jf. <a href="https://lovdata.no/pro/%2523reference/lov/1999-03-26-14/%252525C2%252525A710-40">§ 10-40</a>, og om de bare kunne få fradrag for kostnader til forvaltningsarbeid eller om de også kunne få fradrag
                for
                kjøpsgevinsten. Skattemyndigheten vedtok kun fradrag for forvaltningsarbeid, ikke for kjøpsgevinsten.
            </p>
            <p>
                Tingretten frifant staten, men lagmannsretten fant vedtaket ugyldig. Høyesterett kom til en tredje
                konklusjon:
                skattemyndighetene hadde anvendt skatteloven korrekt i utgangspunktet, men kunne ikke bruke
                hovedformålslæren i
                skatt. Det var ikke en kostnadspost som dekket flere formål, men ulike kostnadsposter.
            </p>
            <p>
                Høyesterett mente at skattemyndighetens vedtak verken var godt overveid eller begrunnet. Derfor var det
                ugyldig.
            </p>
            <p>
                – Dommen er interessant fordi vi ser en endring i domstolenes prøvingsrett. Høyesterett dømmer selv,
                selv i en
                komplisert skattesak.
            </p>
            <p>
                Staten hadde gjort en identisk behandling av forskjellige saker, og dommen opphever derfor grensene som
                ble satt for
                ligningsmyndighetene i Rt. 2009 s. 105, <a href="https://www.domstol.no/globalassets/upload/hret/avgjorelser/2009/saknr2008-1357.pdf">Enskilda-saken</a>.
            </p>
            <h4>
                <a
                    href="https://lovdata.no/pro/%2523document/HRSIV/avgjorelse/hr-2018-1258-a?searchResultContext=4233&amp;rowNumber=40&amp;totalHits=72">HR-2018-1258-A</a>: Gassled-dommen
            </h4>
            <p>
                Saken gjaldt et vedtak om tariff-nedsettelse for transport av gass gjennom gassrørledningssystemet, som
                eies av
                interesseselskapet Gassled. Striden var om vedtaket var gyldig, og om staten hadde erstatningsplikt hvis
                det var
                ugyldig.
            </p>
            <p>
                Systemet var kjøpt for 32 milliarder kroner av fire selskap, blant annet et kanadisk selskap, et
                saudiarabisk fond
                og et tysk forsikringsselskap. Saken kostet staten 24 millioner kroner i saksomkostninger. Staten vant.
            </p>
            <p>
                – Det var en meget omfattende sak med svært høye erstatningskrav, men den er mer viktig politisk enn
                juridisk, sier
                Jervell.
            </p>
            <p>
                – Saksøkerne skjøt med hagle, noe jeg generelt ikke tror er en lur strategi, sier Jervell.
            </p>
            <p>
                Selskapene som saksøkte staten, hevdet med støtte i ordlyden at departementet hadde brukt gal hjemmel.
                Høyesterett
                fant at petroleumsloven § 4-8 første ledd var korrekt hjemmel. Høyesterett tok også stilling til et
                EMK-spørsmål om
                beskyttelse av eiendomsretten, men kom til at saksøker ikke var beskyttet av EMK. Spørsmålet ble avgjort
                ved en
                forholdsmessighetsvurdering: Kjøperne hadde foretatt kjøpet i et kjent og etablert regulatorisk regime
                der kjøperne
                kjente risikoen for regulering.
            </p>
            <h4>
                Blom-dommen
                <a
                    href="https://lovdata.no/pro/%2523document/HRSIV/avgjorelse/hr-2018-1907-a?searchResultContext=4326&amp;rowNumber=1&amp;totalHits=6">HR-2018-1907-A</a>: Sikkerhetslovens grenser
            </h4>
            <p>
                Må laks vike hvis Forsvaret vil lytte på u-båter? Høyesterett svarte ja i saken mellom
                Forsvarsdepartementet og
                fiskeoppdrettsanlegget Blom i Laksevika i Nordland.
            </p>
            <p>
                – Blom-dommen ble den første test for hvor langt den nye sikkerhetsloven strekker seg, mener Jervell.
            </p>
            <p>
                Fiskeoppdretteren ønsket å utvide sitt anlegg, som hadde vært der siden 1995, men anlegget befant seg
                innenfor et
                militært forbudsområde opprettet med hjemmel i
                <a href="https://lovdata.no/pro/%2523reference/lov/1998-03-20-10/%252525C2%252525A718a">sikkerhetsloven (1998) § 18a</a>. Selskapet fikk avslag på en søknad om endring og utvidelse.
            </p>
            <p>
                Spørsmålet for Høyesterett var hvilke grenser fullmaktsbestemmelsen i
                <a href="https://lovdata.no/pro/lov/1998-03-20-10">
                    sikkerhetsloven (1998) § 18a
                </a>
                setter for forvaltningens – forsvarssjefens – kompetanse til å fastsette adgangsforbud.
            </p>
            <p>
                Ifølge
                <a href="https://lovdata.no/pro/%2523reference/lov/1998-03-20-10/%252525C2%252525A718a">
                    sikkerhetsloven (1998) § 18a
                </a>
                kan Kongen forby «uvedkommende» adgang til bestemte områder. Blom hadde vært der like lenge som
                ubåt-avlyttingen,
                men staten vant frem. Dommen hadde dissens. Dissenterende dommer, Magnus Matningsdal, mente at
                <a href="https://lovdata.no/lov/1998-03-20-10">
                    sikkerhetsloven § 18a
                </a>
                ikke ga Forsvaret så vidtrekkende fullmakter. Matningsdal viste til at legalitetsprinsippet må tillegges
                større
                konsekvens for hvor langt Forsvarets kompetanse skal nå.
            </p>
            <p>
                – Lærdommen fra Blom-dommen er at forvaltningen kan treffe ganske tøffe vedtak i lovens yttersone når
                det finnes
                sterke sikkerhetspolitiske grunner, sier Jervell.
            </p>
            <h4>
                Rambo-dommen
                <a
                    href="https://lovdata.no/pro/avgjorelse/hr-2018-1057-a">HR-2018-1057-A</a>: Når kan man avlive hunder?
            </h4>
            <p>
                – Høyesterett tok opp påfallende mange dyresaker i 2018. Ikke bare travkusk-saken (se over), men også
                hundene Rambo
                og Bob fikk sine dødsdommer prøvd for Høyesterett, sier Jervell. Rambo, en rottweiler-boxer på 45 kilo
                angrep og bet
                en mann og skremte andre. Eieren skyldte på en kastrerings-chip, og mente avliving var uforholdsmessig
                streng
                straff. Høyesterett kom til at hundelovens § 18 ikke hadde en hovedregel om avliving, men at hvert
                tilfelle måtte
                behandles unikt. Rambo måtte likevel bøte med livet. Det måtte også «Bob» i <a href="https://lovdata.no/pro/avgjorelse/hr-2018-1058-a">HR-2018-1058-A</a> (Bob-dommen).
                Bob var en
                rottweiler-schäfer-boxer som bet en kvinne, bykset opp i en barnevogn og glefset på forbipasserende.
            </p>
            <h4>
                Flyktningerett: To ulike tilbakekall av oppholdstillatelse
            </h4>
            <p>
                <a
                    href="https://lovdata.no/pro/%2523document/HRSIV/avgjorelse/hr-2018-572-a?searchResultContext=4568&amp;rowNumber=1&amp;totalHits=8">HR-2018-572-A</a> (Tilbakekall av flyktningstatus) gjaldt en mor med barn fra Afghanistan som i 2004 tok seg til Norge.
                Hun kom bort
                fra barnefaren, men da de ble gjenforent i 2013, trakk UNE tilbake flyktningstatusen fordi hun ikke
                lenger var
                enslig kvinne uten nettverk. I denne saken kom Høyesterett til at UNEs vedtak var ugyldig fordi UNE bare
                hadde
                vurdert det forhold at mannen var tilbake, men ikke vurdert om de fortsatt ville ha krav på beskyttelse:
                konsekvensene av vedtaket var ikke grundig nok vurdert.
            </p>
            <p>
                I en lignende dom,
                <a
                    href="https://lovdata.no/pro/%2523document/HRSIV/avgjorelse/hr-2018-2133-a?searchResultContext=993&amp;rowNumber=1&amp;totalHits=5">HR-2018-2133-A</a>
                (tilbakekall av oppholdstillatelse), ble oppholdstillatelsen for en enslig afghansk kvinne og hennes
                datter trukket
                tilbake etter at kvinnens mann hadde kommet til Norge. Kvinnen opplyste at hun og hennes mann måtte
                forlate
                hjemlandet på grunn av trusler fra slektninger til en annen mann kvinnen var blitt tvangsgiftet med. Da
                hun ikke
                lenger var enslig, besluttet UNE at hun var trygg, og trakk tilbake oppholdstillatelsen. Forsvareren
                mente hun hadde
                krav på beskyttelse gjennom Grunnloven § 102 og EMK art. 8, men Høyesterett svarte nei. – Det er ikke en
                veldig
                prinsipiell dom, men den viser at endring i flyktningstatus, at du ikke trenger å frykte for forfølgelse
                der du kom
                fra, kan føre til at oppholdet tilbakekalles, sier Jervell.
            </p>
            <h3>
                Rettspraksis fra lagmannsretter
            </h3>
            <h4>
                1 LB-2017-52429: Coffin Cheaters-dommen (Borgarting) Lovtolkning – hjemmelsgrunnlag
            </h4>
            <p>
                I dom LB-2017-52429 var stridstemaet tilbakekall av våpenkort på grunn av medlemskap i MC-klubben Coffin
                Cheaters.
                Klubben er en såkalt «énprosent-klubb» (klubber politiet mener tilhører de aller mest kriminelle delene
                av
                MC-miljøet).
            </p>
            <p>
                Lagmannsretten tok utgangspunkt i at domstolene har full prøvingskompetanse, men la sterk vekt på at
                politiet har
                særskilt kunnskap på sikkerhetsvurderinger knyttet til skytevåpen, som retten må være varsom med å
                overprøve.
            </p>
            <p>
                – Mye tyder på at slik lagmannsretten har lagt opp til en prøving i Høyesterett, sier Jervell.
            </p>
            <h4>
                <a
                    href="https://lovdata.no/pro/%2523document/LBSIV/avgjorelse/lb-2017-181429?searchResultContext=4658&amp;rowNumber=1&amp;totalHits=4">LB-2017-181429</a>: Eiendomsskattesaken i Oslo – Er «vestkantskatten» lovlig?
            </h4>
            <p>
                Borgarting traff vedtak i det
                <a href="https://www.nrk.no/nyheter/oslo-ma-tilbakebetale-eiendomsskatt-1.14273351">velkjente gruppesøksmålet om boligskatt i Oslo</a>. Striden stod om lokal eiendomsskatt i Oslo med et bunnfradrag så høyt at skatten i praksis har blitt
                kalt en
                «vestkantskatt» – skatt på dyre boliger. Retten tok stilling til om skatten var skrevet ut i tide og om
                var det
                gjeninnføring av tidligere skatt (1998) eller en helt ny skatt. Lagmannsretten kom til at skatten som
                sådan var
                lovlig, men skrevet ut for sent.
            </p>
            <p>
                – Høyesterett skal muligens vurdere selve lovligheten av skattens innretting, altså om det er i takt med
                loven at
                den rammer enkelte boliger mye mer en andre, sier Jervell, som selv sitter i gruppen som forbereder
                anken.
            </p>
            <h4>
                LB-2017-139519: Doktorgrad-dommen – Kan en domstol overprøve en doktorgradsensur?
            </h4>
            <p>
                Sak
                <a
                    href="https://lovdata.no/pro/%2523document/LBSIV/avgjorelse/lb-2017-139519?searchResultContext=4710&amp;rowNumber=1&amp;totalHits=1">LB-2017-139519</a> handlet om en doktorgradsstudent, A, som hadde fått underkjent en avhandling for dr.philos-graden ved et
                universitet
                og hadde klaget. A mente klagenemndas vedtak var ugyldig på grunn av kompetansemangel i første instans
                (dekanus
                hadde truffet vedtak, men fakultetsstyret hadde kompetansen). Dette hadde fulgt saken frem til
                klagenemndas vedtak.
            </p>
            <p>
                A tapte i tingretten, som mente fakultetsstyret hadde foretatt en selvstendig prøving av saken, og at
                Klagenemnda
                var grundig nok.
            </p>
            <p>
                – Lagmannsretten bemerket at vurderingen fra klagenemndas side i stor grad berodde på faglige
                vurderinger som
                domstolene i begrenset grad kan overprøve, sier Jervell.
            </p>
            <h4>
                <a
                    href="https://lovdata.no/pro/%2523document/LBSIV/avgjorelse/lb-2017-145631?searchResultContext=4735&amp;rowNumber=1&amp;totalHits=2">LB-2017-145631</a>: Kontradiksjon i Lime-saken
            </h4>
            <p>
                En av personene i den store
                <a href="https://www.nrk.no/ostlandssendingen/lime-saken-1.11923226">Lime-saken</a>, A, hadde vært i en skattesak på siden av straffesaken. I dom
                <a
                    href="https://lovdata.no/pro/%2523document/LBSIV/avgjorelse/lb-2017-145631?searchResultContext=4735&amp;rowNumber=1&amp;totalHits=2">LB-2017-145631</a> gjaldt saken om et vedtak fra Skatteklagenemnda om endring av As ligning for 2014 var gyldig. A mente
                vedtaket var
                ugyldig fordi A ikke fikk snakket nok med sin skatteadvokat mens A var varetektsfengslet. Dermed hadde A
                for liten
                anledning til å si sin mening (kontradiksjon).
            </p>
            <p>
                Lagmannsretten fant at A ikke hadde reell adgang til kontradiksjon, og følgelig ´at Skatteklagenemda
                begikk
                saksbehandlingsfeil.
            </p>
            <p>
                – Dommen viser at retten til kontradiksjon er helt grunnleggende både i skatteforvaltningen og
                forvaltningen
                generelt, sier Jervell.
            </p>
            <h4>
                <a
                    href="https://lovdata.no/pro/%2523document/LBSIV/avgjorelse/lb-2017-88591?searchResultContext=4801&amp;rowNumber=1&amp;totalHits=2">LB-2017-88591</a>: Fiskeoppdrett vs. havn
            </h4>
            <p>
                I LB-2017-88591 stod striden om et vedtak der Fiskeridirektoratet hadde gitt tillatelse til et
                akvakulturanlegg selv
                om det kom i konflikt med en påtenkt sandtak og utskipningshavn for grus og sand. Eieren av sandtaket
                mente vedtaket
                var ugyldig fordi motstridende hensyn (planen om havn) var ikke grundig behandlet, slik fvl. § 25
                krever. Retten kom
                til at hensynene var nevnt i vedtaket, og at sandtakets interesser veide noe mindre enn
                oppdrettsanleggets fordi de
                ikke gjaldt nåtidig virksomhet, men «bare» mulig fremtidig virksomhet.
            </p>
            <h4>
                LB-2017-93241: Forurensning på festet grunn
            </h4>
            <p>
                Striden i
                <a href="https://lovdata.no/avgjorelse/lb-2017-93241">
                    LB-2017-93241
                </a>
                stod om Miljødirektoratets pålegg til Opplysningsvesenets fond (OVF) om å gjøre undersøkelser i grunnen
                tilknyttet
                to eiendommer i Harstad havn. Klima- og miljødepartementet godkjente pålegget i desember 2014, men ble
                utfordret i
                retten av OVF. OVF eier to eiendommer i Harstad havn som i 1895 ble bortfestet til et verft og mekanisk
                verksted,
                Kaarbøs Mek. Verksted. Verftet skapte forurensing, som må ryddes opp i vår tid. Eiendommen var fortsatt
                bortfestet
                da dagens fester av anlegget fikk pålegg om å undersøke grunnen i eiendommen for forurensning etter
                betydelig
                forurensning. Dagens fester mente av OVF som grunneier måtte ta ansvaret.
            </p>
            <p>
                Retten kom til siden dagens fester ikke hadde hatt lang drift på eiendommen (rundt syv år) og OVF hadde
                lang eiertid
                og tilknytning til eiendommen (over 100 år), kunne direktoratet rette pålegget til OVF. (Dommen henger
                forøvrig
                sammen med
                <a href="https://www.domstol.no/globalassets/upload/hret/avgjorelser/2012/saknr2012-285.pdf">
                    Grindalen-dommen
                </a>
                av 2012, som avklarte at forurensningsmyndighet kan gå på dagens grunneier for oppryddningsansvar selv
                om en
                tidligere grunneier er kilden til forurensingen.)
            </p>
            <h3>
                Forvaltningspraksis fra Sivilombudsmannen.
            </h3>
            <h4>
                4.1 «Hubro-saken» Nasjonale interesser vs kommunalt selvstyre.
            </h4>
            <p>
                <a href="https://www.sivilombudsmannen.no/uttalelser/32600/">
                    Uttalelsen
                </a>
                <a href="https://www.sivilombudsmannen.no/uttalelser/32600/">
                    SOM-2018-1219
                </a>
                i «Hubro-saken» sier noe om hvor stor vekt man kan legge på hensynet til lokalt selv-styre der det foreligger sterke
                nasjonale interesser.
                Kommunal- og moderniseringsdepartementet godkjente en kommunedelplan, og la stor vekt på hensynet til kommunens
                selvstyre. Fylkesmannen i Rogaland hadde fremmet innsigelse mot planen, blant annet begrunnet med at planen åpner for en
                vei som vil gi betydelige inngrep i og oppsplitting av et stort sammenhengende natur- og kulturlandskap med viktige
                landbruks-, natur-, frilufts- og landskapsverdier.
            </p>
            <p>
                Ombudsmannen kom til at departementets vedtak ikke oppfyller kravet i naturmangfoldloven § 7. Departementet måtte
                behandle saken på nytt. I den nye vurderingen veide departementet i større grad de nasjonale interessene opp mot andre
                relevante hensyn, men kom likevel til samme konklusjon.
                – Det er altså begrenset rom for å legge vekt på det lokale selvstyre i en sak med sterke nasjonale interesser,
                oppsummerer jurist Kari Bjella Unneberg hos Sivilombudsmannen.
            </p>
            <h4>4.2 Klage på bygg: Om fylkesmenn kan overprøve kommuner som ikke forfølger ulov-lighet i byggesak</h4>
            <p>
                En annen viktig sak fra Sivilombudsmannen fra den siste tiden er <a
                href="https://www.sivilombudsmannen.no/uttalelser/manglende-ulovlighetsoppfolging-etter-plan-og-bygningsloven-%25C2%25A7-32-1-klagerett-og-fylkesmennenes-proving/">SOM-2018-4398</a>
                om klagerett og fylkesmennenes prøving i saker om kommunenes ulovlighetsoppfølging etter plan- og bygningsloven.
            </p>
            <p>
                Ombudsmannen kom i den saken til at kommunenes beslutninger om å forfølge ulovligheter eller la det være, ikke er
                enkeltvedtak etter forvaltningsloven. Det er derfor ikke klagerett på slike beslutninger.
            </p>
            <p>
                Dersom det likevel klages, og kommunen avviser klagen, kan denne avvisningen påklages til Fylkesmannen. I et slikt
                tilfelle mener ombudsmannen at fylkesmennene bare kan prøve om det var riktig å avvise klagen - ikke om vilkårene
                for å forfølge ulovligheten eller ikke er oppfylt.
            </p>
            <h3>
                Trender i forvaltningsrett
            </h3>
            <h4>
                Det offentlige har bare subjektivt ansvar for feil lovtolkning
            </h4>
            <p>
                Hvis vi flytter blikket fem–ti år tilbake i tid, ser både Jervell og andre forvaltningseksperter flere
                trender enn
                den nevnte rettspraksisen.
            </p>
            <p>
                – Den siste store rettspraksis-endringen i forvaltningsrett kom i 2010, da Høyesterett
            </p>
            <p>
                tok stilling til om det offentlige har et objektivt ansvar hvis de tolker loven feil. Avklaringen kom i
                en sak om et
                utviklingsprosjekt der militærbrakker skulle bli hybler. Det offentlige ble saksøkt fordi det stilte
                ulovlige krav
                etter plan og bygningsloven. Kravene påførte eiendomsutvikleren store økonomiske tap, men kommunen ble
                frikjent.
            </p>
            <p>
                – Dette var omstridt og uavklart lenge til Høyesterett fastslo at det ikke gjelder et objektivt ansvar,
                men et
                subjektivt ansvar, om enn et strengt subjektivt ansvar, forklarer Jervell.
            </p>
            <h4>
                Mer Grunnlov-testing
            </h4>
            <p>
                Etter at Grunnloven ble revidert med flere nye paragrafer om menneskerettigheter, påberopes den i stadig
                flere
                saker, som i klimasøksmålet.
            </p>
            <p>
                – Det er ikke så mange saker ennå der staten har tapt på nye bestemmelser i Grunnloven, sier Jervell,
                men det vil
                nok skje fremover.
            </p>
            <h4>
                Overprøving, men ikke av skjønn
            </h4>
            <p>
                En annen trend Jervell observerer, er hvordan domstolene er forsiktige med selve prøvingen av
                forvaltningens skjønn.
                Høyesterett både utvider antallet typer saker domstolene kan overprøve hvis de vil, samtidig som de
                stadig oftere
                lar være å overprøve faglig skjønn, særlig i spesialiserte forvaltningsorganer.
            </p>
            <p>
                – Retten vil ikke overprøve byråkratene på ting byråkratene kan godt, og retten legger ofte vurderinger
                fra faglige
                organer til grunn uten å overprøve skjønnsmessige vurderinger, sier han:
            </p>
            <p>
                – Domstolene har tydeliggjort at området for det frie skjønn som ikke kan overprøves er nokså begrenset.
                Samtidig
                har domstolene, som en slags motreaksjon, nedfelt at man på en rekke områder likevel skal være forsiktig
                med selve
                prøvingen av forvaltningens skjønn.
            </p>
            <p>
                Dette fenomenet startet med patentstyre-saker, spesielt Rt. 1975 s.603, men etterhvert har det utvidet
                seg til
                mindre tekniske og mer politiske felt, som flyktningesaker, for eksempel Rt. 2015 s. 1388 (Internflukt).
            </p>
            <p>
                – Høyesterett sier derfor to ting samtidig, og det er nytt. Det frie skjønnet som domstolene ikke kan
                overprøve, er
                ganske smalt, samtidig som de fra sak til sak begrenser hva Høyesterett kan overprøve i den andre enden,
                sier
                Jervell.
            </p>
            <p>
                Kort sagt: Høyesterett gir seg selv mer fleksibilitet, og skaper dermed mer usikkerhet rundt hva som
                faktisk kan
                angripes i en sak.
            </p>
            <h4>
                Usaklig likebehandling
            </h4>
            <p>
                Jussprofessor emeritus og forvaltningsrettsekspert Erik Magnus Boe er også opptatt av lengre linjer i
                sin bok .
                Høyesterett har i
                <a href="https://juridika.no/fagb%2525C3%2525B8ker/forsvarlig-forvaltning/1/dokument%2523chapter-7">
                    dom etter dom begynt å ta opp grenser for forvaltningsskjønnet
                </a>
                og sette krav til forsvarlighet, sier han til Innsikt.
            </p>
            <p>
                «Om skjønnet er «saklig» og «forsvarlig» diskuteres i Rt. 2011 s. 304, Rt. 2014 s. 310, HR-2016-2286-A
                avsnitt 39,
                Rt. 2009 s. 1261, Rt. 2012 s. 1985, Rt. 2012 s. 203, Rt. 2013 s. 449», skriver han i boken.
            </p>
            <p>
                – Den klassiske læren om myndighetsmisbruk er å sjekke om et vedtak bygger på usaklige hensyn. Nå har
                Høyesterett
                begynt å sette ned foten også for andre feil, som om hensyn er blitt bagatellisert og ignorert. Der man
                før bare så
                etter usaklig forskjellsbehandling, ser man nå også etter «<a
                    href="https://juridika.no/fagb%2525C3%2525B8ker/forsvarlig-forvaltning/1/dokument%252394prinsippet-forsvarlig-saksbehandling">usaklig likebehandling</a>» – saker der man ikke tar nok hensyn til ting som skiller saken fra andre, sier han.
            </p>
            <p>
                I tillegg mener Boe flere uttalelser fra Sivilombudsmannen har sørget for at
                <a
                    href="https://juridika.no/fagb%2525C3%2525B8ker/forsvarlig-forvaltning/1/dokument%252394prinsippet-forsvarlig-saksbehandling">forsvarlighet er blitt ulovfestet rett</a>.
            </p>
            <h4>
                Systemsvikt
                <h4>
                    <p>
                        Boes hovedpoeng i boken er imidlertid at systematisk svikt i forvaltningen er på vei inn i
                        rettspraksis,
                        etter å ha vært i rettsteorien en stund.
                    </p>
                    <p>
                        – Siden
                        <a href="https://nbl.snl.no/Frede_Castberg">Frede Castberg</a>s gjennomgang av forvaltningsrett på 1940-tallet har rettsteori på forvaltningsrett handlet om
                        enkeltvedtak,
                        ikke systemsvikt. Noen ordninger er dessverre organisert slik at bukk passer havresekk, og
                        saksbehandlere
                        møter seg selv i døren, sier Boe, som skrev om dette allerede i
                        <a href="https://juridika.no/tidsskrifter/lov-og-rett/2010/9/artikkel/boe">Lov og Rett i 2010</a>.
                    </p>
                    <p>
                        Høyesterett tok opp systemsvikt
                        <a
                            href="https://juridika.no/fagb%2525C3%2525B8ker/forsvarlig-forvaltning/1/dokument%25231112fra-sisteskanse-til-forsteskanse%252520i">
                            i 1961
                        </a>
                        i Rt. 1961 s. 1012 i en sak om ligningsfunksjonærer i kommunene som skrev selvangivelser for
                        lokale
                        bedrifter på si.
                    </p>
                    <p>
                        Boe tror systemsvikt kan motarbeides, blant annet med kulturendringer innad i departementer og
                        såkalt
                        «pling-juss» – automatisert systemrettssikkerhet i elektronisk forvaltning. Dessuten kan man
                        erstatte
                        offentlige granskingskommisjoner med åpne høringer, slik man har i USA.
                    </p>
                    <p>
                        – Formålet er ikke å dømme forvaltningen. Formålet er å finne ut hva som har skjedd på et ekstra
                        betryggende vis, skriver Boe.
                    </p>
                    <p>
                        <strong>
                            Artikkelen er laget i samarbeid med
                            <a href="http://www.jus.no">
                                Juristenes Utdanningssenter.
                            </a>

                        </strong>
                    </p>
    </section>
</div>